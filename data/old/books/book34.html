<BODY>
<HTML>
<H1>Наум 1</H1>
<SUP>1</SUP> Пророцтво на Ніневію. Книга видіння елкошейця Наума.<BR>
<SUP>2</SUP> Палкий Бог, і мстивий Господь, Господь мстивий та лютий, Господь мстивий до тих, хто Його ненавидить, і пам'ятає про кривду Своїх ворогів.<BR>
<SUP>3</SUP> Господь довготерпеливий і великої потуги, та очистити винного Він не очистить. Господь у бурі та в вихрі дорога Його, а хмара від стіп Його курява.<BR>
<SUP>4</SUP> Як загнівається Він на море, то сушить його, і всі ріки висушує, в'яне Башан та Кармел, і в'яне та квітка Лівану.<BR>
<SUP>5</SUP> Гори тремтять перед Ним, а підгірки топніють, перед обличчям Його трясеться земля та вселенна, та всі її мешканці.<BR>
<SUP>6</SUP> Хто встоїть перед гнівом Його, і хто стане у полум'ї люті Його? Його шал виливається, мов той огонь, і розпадаються скелі від Нього!<BR>
<SUP>7</SUP> Добрий Господь, пристановище Він у день утиску, і знає Він тих, хто на Нього надіється!<BR>
<SUP>8</SUP> Але в зливі навальній Він зробить кінця між Його заколотниками, і ворогів зажене у темноту.<BR>
<SUP>9</SUP> Що ви думаєте проти Господа? Бо Він зробить кінця, не постане два рази насильство.<BR>
<SUP>10</SUP> Бо вони переплутані, наче той терен, і повпивались, немов би вином, вони будуть пожерті зовсім, мов солома суха!<BR>
<SUP>11</SUP> З тебе вийшов задумуючий проти Господа лихо, радник нікчемний.<BR>
<SUP>12</SUP> Так говорить Господь: Хоч були б найсильніші і дуже численні, та постинані будуть вони, та й минуться! І хоч Я тебе мучив, та мучити більше тебе вже не буду!<BR>
<SUP>13</SUP> А тепер Я зламаю ярмо його, яке на тобі, і пута твої позриваю.<BR>
<SUP>14</SUP> І накаже на тебе, Ашшуре, Господь: Більш не буде вже сіятися з твого ймення! З дому бога твого Я боввана та ідола витну, зроблю тобі гроба із них, бо ти став легковажений.<BR>
<H1>Наум 2</H1>
<SUP>1</SUP> Ось на горах ноги благовісника, що звіщає про мир: Святкуй, Юдо, свята свої, виконуй присяги свої, бо більше не буде нікчемний ходити по тобі, він витятий ввесь!<BR>
<SUP>2</SUP> На тебе йде розпорошувач, твердині свої стережи, виглядай на дорогу, зміцняй свої стегна, міцно скріпи свою потугу,<BR>
<SUP>3</SUP> бо верне Господь велич Якова, як велич Ізраїля, що їхні спустошителі поруйнували, і понищили їхні виноградні галузки.<BR>
<SUP>4</SUP> Щит хоробрих його зачервонений, вояки в кармазині; блищить сталь у день зброєння їхнього на колесницях, хвилюються ратища.<BR>
<SUP>5</SUP> Колесниці шалено по вулицях мчать, по майданах гуркочуть, їхній вид немов полум'я те смолоскипів, літають вони, як ті блискавки.<BR>
<SUP>6</SUP> Він згадає шляхетних своїх, та спіткнуться вони у ході своїй; вони поспішають на мури її, і поставлена міцно будівля облоги.<BR>
<SUP>7</SUP> Брами річок відчиняються, а палата руйнується.<BR>
<SUP>8</SUP> І постановлено: буде оголена, відведеться в полон, а рабині її голоситимуть, мов ті голубки, що воркують на персах своїх.<BR>
<SUP>9</SUP> І Ніневія як саджавка водна, що води її відпливають. Стійте, стійте! Та немає нікого, хто б їх завернув!<BR>
<SUP>10</SUP> Розграбовуйте срібло, розграбовуйте золото, немає кінця наготовленому, багатству коштовних речей.<BR>
<SUP>11</SUP> Знищення та зруйнування й спустошення буде... І серце розтопиться, і ноги дрижатимуть, і корчі по крижах усіх, а обличчя їх всіх на червоно розпаляться.<BR>
<SUP>12</SUP> Де леговище левів, і для левчуків пасовище, що там ходив лев та левиця, та левеня, і ніхто не лякав?<BR>
<SUP>13</SUP> Лев грабував для своїх молодят і душив для левиць своїх він, і печери свої переповнював здобиччю, а лігва свої награбованим.<BR>
<SUP>14</SUP> Ось Я проти тебе, говорить Господь Саваот, і попалю серед диму твої колесниці, а твоїх левчуків поїсть меч, і повитинаю з землі грабування твої, і вже не почується голос твого посла.<BR>
<H1>Наум 3</H1>
<SUP>1</SUP> Горе місту цьому кровожерному, воно все неправда, воно повне насилля, грабіж не виходить із нього!<BR>
<SUP>2</SUP> Чути свист батога, гуркіт колеса, і чвал коней, і колеснична гуркотнява,<BR>
<SUP>3</SUP> і гін верхівця, і полум'я меча, і блиск ратища, і багато побитих, і мертвих велике число, і трупу немає кінця, і спотикатимуться об їхній труп,<BR>
<SUP>4</SUP> це за многоту блудодійства розпусниці, привабно ласкавої, вправної в чарах, що народи за блуд свій вона продавала, а роди за чари свої.<BR>
<SUP>5</SUP> Ось Я проти тебе, говорить Господь Саваот, і подолка твого підійму на обличчя твоє, і покажу Я твій сором народам, а царствам твій стид!<BR>
<SUP>6</SUP> І кину на тебе огиди, і погордженою вчиню Я тебе, і зроблю Я тебе, мов позорище!<BR>
<SUP>7</SUP> І станеться, кожен, хто вгледить тебе, від тебе втече та й прокаже: Пограбована Ніневія! Хто висловить їй співчуття? Звідки буду шукати тобі потішителів?<BR>
<SUP>8</SUP> Чи краща ти від Но-Амона, що сидить серед рік, вода коло нього, що вал його море, від моря його мур?<BR>
<SUP>9</SUP> Етіопія сила його, і Єгипет, і не має кінця. Пут та лівійці були тобі в поміч,<BR>
<SUP>10</SUP> та й він на вигнання пішов, у полон... А діти його порозбивані на роздоріжжі всіх вулиць, і кидали жереб про славних його, й всі вельможі його у кайдани закуті.<BR>
<SUP>11</SUP> Уп'єшся і ти, будеш схована, твердині від ворога будеш шукати і ти!<BR>
<SUP>12</SUP> Всі фортеці твої, мов ті фіґи з доспілими овочами: коли затрясуться, то падають в уста того, хто їх їсть.<BR>
<SUP>13</SUP> Ось народ твій немов ті жінки серед тебе: вони повідчиняють твоїм ворогам брами краю твого, огонь пожере твої засуви.<BR>
<SUP>14</SUP> Води на облогу собі набери, твердині свої позміцняй, увійди до болота та в глині топчись, форму на цеглу візьми міцно в руку.<BR>
<SUP>15</SUP> Там огонь тебе з'їсть, посіче тебе меч, пожеруть тебе, наче та гусінь. Стань численна, як гусінь, стань численна, немов сарана,<BR>
<SUP>16</SUP> понамножуй купців своїх більше від зірок небесних, але гусінь та знищить тебе й полетить!<BR>
<SUP>17</SUP> Вельможні твої немов та сарана, гетьмани твої мов мошва, що гніздиться по стінах в день холоду, але сонце засвітить і вони помандрують, і не пізнане буде те місце, де вони пробували.<BR>
<SUP>18</SUP> Твої пастирі, царю асирійський, поснули, лежать вельможі твої, твій народ розпорошивсь по горах, і немає кому позбирати його.<BR>
<SUP>19</SUP> Нема ліку для лиха твого, рана твоя невигойна! Всі, що звістку про тебе почують, заплещуть у долоні на тебе, бо над ким твоє зло не ходило постійно?<BR>
</BODY>
</HTML>
