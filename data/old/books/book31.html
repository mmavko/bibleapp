<BODY>
<HTML>
<H1>Овдiй 1</H1>
<SUP>1</SUP> Видіння Овдія. Так сказав Господь Бог на Едом: Почули ми вістку від Господа, і посланий був між народів посол, щоб сказати: Уставайте, і станьмо на нього до бою!<BR>
<SUP>2</SUP> Оце Я малим тебе дав між народи, ти дуже погорджений.<BR>
<SUP>3</SUP> Гордість серця твого обманила тебе, який перебуваєш по щілинах скельних, у високім сидінні своїм, що говориш у серці своєму: Хто скине на землю мене?<BR>
<SUP>4</SUP> Якщо б ти піднісся, немов той орел, і якщо б ти кубло своє склав поміж зорями, то й звідти Я скину тебе, промовляє Господь!<BR>
<SUP>5</SUP> Чи ж до тебе злодії приходили, чи нічні ті грабіжники, такий ти понищений! чи ж вони не накрали б собі скільки треба? Якщо б до тебе прийшли збирачі винограду, чи ж вони не лишили б хоч вибірків?<BR>
<SUP>6</SUP> Як Ісав перешуканий, як криївки його переглянені!<BR>
<SUP>7</SUP> Аж до границі прогнали тебе, обманять тебе твої всі союзники, переможуть тебе твої приятелі! Ті, що хліб твій їдять, пастку розставлять на тебе, нема в тому розуму!<BR>
<SUP>8</SUP> Чи ж не станеться це того дня, промовляє Господь, і вигублю Я мудреців із Едому, а розум з гори Ісавової?<BR>
<SUP>9</SUP> І настрашене буде лицарство твоє, о Темане, щоб був витятий кожен з Ісава убивством.<BR>
<SUP>10</SUP> Через насилля на Якова на брата твого сором покриє тебе, і ти витятий будеш навіки.<BR>
<SUP>11</SUP> Того дня, коли став ти навпроти, того дня, як чужі полонили були його військо, і коли чужинці в його брами ввійшли і жереба кидали про Єрусалим, то й ти був, як один з них!<BR>
<SUP>12</SUP> І тому не дивися на день свого брата, на день лиха його, і не тішся з Юдиних синів у день їхньої згуби, і не розкривай своїх уст у день утиску.<BR>
<SUP>13</SUP> І не входь ти до брами народу Мого у день лиха його, і не приглядайся до зла його й ти в день нещастя його, і не простягайте своєї руки до багатства його в день нещастя його!<BR>
<SUP>14</SUP> І на роздоріжжі не стій, щоб витинати його втікачів, і в день утиску не видавай його решток!<BR>
<SUP>15</SUP> Бо близький день Господній над усіма народами, як зробив ти, то так і тобі буде зроблено: вернеться на твою голову чин твій!<BR>
<SUP>16</SUP> Бо як ви пили на святій Моїй горі, так народи усі завжди питимуть! І будуть пити вони, і будуть хлептати, і стануть вони, немов їх не було.<BR>
<SUP>17</SUP> А на Сіонській горі буде спасіння, і буде святою вона, і спадки свої вже посяде дім Яковів.<BR>
<SUP>18</SUP> І дім Якова стане огнем, і дім Йосипа полум'ям, а дім Ісава соломою, і будуть палати вони проти них, і їх пожеруть, і останку не буде із дому Ісава, бо Господь це сказав.<BR>
<SUP>19</SUP> І посядуть південні Ісавову гору, а мешканці долин филистимлян, і посядуть Єфремове поле та поле самарійське, а Веніямин Ґілеад.<BR>
<SUP>20</SUP> А полонені війська Ізраїлевих синів заволодіють тим, що хананейське аж до Цорфату, а єрусалимські вигнанці в неволі, що в Сефараді, посядуть міста полудневі.<BR>
<SUP>21</SUP> І спасителі прийдуть на гору Сіон, щоб гору Ісава судити, і царство Господнє настане!<BR>
</BODY>
</HTML>
